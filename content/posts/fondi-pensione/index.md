---
title: "Fondi pensione — la guida completa"
date: 2021-12-30T10:30:20+01:00
ShowToc: true
TocOpen: true

tags:
- fondo-pensione
- previdenza-complementare
- tfr

draft: true
---

Questo post mira ad organizzare tutta la conoscenza che ho acquisito riguardo ai fondi pensione e alla previdenza complementare.

In questi ultimi anni, ho cercato di comprendere a fondo i principi e il funzionamento del **"secondo pilastro" previdenziale italiano**, al fine di porre da subito le basi di una strategia razionale di risparmio ed investimento per il futuro.

# Intro: i pilastri previdenziali

## Primo pilastro: il sistema a ripartizione

In Italia, i lavoratori dipendenti beneficiano di un [sistema pensionistico pubblico a ripartizione](https://www.treccani.it/enciclopedia/sistema-pensionistico-a-ripartizione_%28Dizionario-di-Economia-e-Finanza%29/) (_pay as you go_), di tipo contributivo.

In estrema sintesi, i lavoratori **di oggi** versano un contributo obbligatorio proporzionale alla propria retribuzione, al fine di pagare le pensioni dei pensionati **di oggi**.
In base ai contributi versati, all'età di pensionamento, e ai coefficienti di conversione in vigore nel futuro, i lavoratori di oggi maturano il diritto alla propria pensione, che verrà pagata dai lavoratori futuri secondo lo stesso schema.

Questo sistema è anche noto come il **"primo pilastro" previdenziale italiano**. È gestito in massima parte dall'[INPS](https://www.inps.it/) per la generalità dei lavoratori dipendenti, e da [enti (casse) previdenziali](https://it.wikipedia.org/wiki/Enti_previdenziali) separati per determinate categorie professionali.

Una spiacevole conseguenza del sistema previdenziale a ripartizione è che, in caso di declino demografico, la necessità di assicurare la sostenibilità del sistema pensionistico porta ad una combinazione di queste misure:
1. la diminuzione del rapporto tra ultimo stipendio e assegno pensionistico del lavoratore (il cosiddetto [**tasso di sostituzione**](https://www.pensionioggi.it/dizionario/tasso-di-sostituzione));
2. l'aumento dell'età pensionabile;
3. l'integrazione degli assegni pensionistici tramite risorse fiscali.

Sorge dunque la necessità, per i lavoratori, di tutelarsi contro tali eventualità.

## Secondo pilastro: la previdenza complementare

La legge italiana prevede la possibilità, per i lavoratori, di versare il proprio TFR ed eventuali contributi volontari in **veicoli di investimento fiscalmente agevolati: i fondi pensione**. Tali strumenti investono direttamente il capitale conferito dai lavoratori in strumenti quotati sui mercati finanziari internazionali (azioni, obbligazioni governative e corporate, _futures_, altri derivati, ...).

In cambio del beneficio fiscale accordato a questa tipologia di investimento, il lavoratore/investitore dovrà accettare alcune restrizioni sul prelievo del proprio capitale, poiché lo Stato desidera fortemente che i fondi pensione siano utilizzati come strumento di risparmio _previdenziale_, e non come un modo generico di investire pagando meno tasse.

I fondi pensione fanno parte del **sistema di previdenza complementare italiano**, conosciuto anche come **"secondo pilastro" previdenziale**. L'adesione alla previdenza complementare è incoraggiata, ma totalmente facoltativa.

I fondi pensione sono soggetti a norme particolari, ad una fiscalità diversa dai comuni investimenti privati, e vigilati da un'autorità statale indipendente (la [COVIP](https://www.covip.it/)).

È importante non confondere i fondi pensione (che adottano un sistema a _capitalizzazione_) con le _casse previdenziali professionali_, che usano un sistema a ripartizione e fanno parte del primo pilastro (sostituiscono di fatto l'INPS).

# Background

In questo post assumeremo il punto di vista di un **lavoratore dipendente privato in Italia**. Non considereremo, per semplicità, casi più complessi come l'iscrizione a sistemi pensionistici di più Stati, o le problematiche legate al lavoro autonomo. Nemmeno considereremo le particolarità relative ai dipendenti pubblici.

Prima di capire il funzionamento di un Fondo pensione, ripassiamo alcuni concetti.

## La RAL

**RAL = Retribuzione Annua Lorda**

La RAL è il valore totale della retribuzione di un lavoratore dipendente.

La RAL, in particolare, comprende:
* tutte le mensilità lorde, comprese tredicesima e quattordicesima;
* le ritenute previdenziali ed assistenziali (INPS) a carico del lavoratore;
* le trattenute IRPEF.

La RAL **non** comprende:
* i contributi previdenziali a carico del datore di lavoro;
* il Trattamento di Fine Rapporto (TFR).

### Perché è importante la RAL?

1. È un valore _confrontabile_ che ci dà un'idea precisa della retribuzione di un lavoratore.
2. Consente di confrontare la retribuzione totale di due posizioni lavorative diverse.
3. Non dipende dalla situazione fiscale particolare del lavoratore (deduzioni, detrazioni, figli a carico, stato civile), infatti gli effetti della fiscalità si manifestano _a valle_ della RAL.
4. Dalla RAL si derivano altri parametri importanti della retribuzione del lavoratore (imponibile previdenziale e imponibile fiscale).

### Come si ottiene la RAL?

1. Se si dispone della "Certificazione Unica" rilasciata dal datore di lavoro, bisogna guardare il campo `1: Redditi di lavoro dipendente e assimilati con contratto a tempo indeterminato`
2. Dalla busta paga, estrarre la voce `Retribuzione ordinaria mensile` e moltiplicare per il numero di mensilità. Il totale potrebbe essere una sottostima in quanto vi possono essere voci extra o straordinarie di retribuzione.

Nelle dichiarazioni dei redditi (730, Unico) **non** si vede la RAL! Lì si vede soltanto l'imponibile IRPEF, che è in prima approssimazione la RAL decurtata dei contributi sociali e assistenziali (principalmente, il contributo previdenziale INPS o ad altra cassa pensionistica).

## Il TFR

Il **Trattamento di Fine Rapporto** (TFR) è un elemento della retribuzione del lavoratore dipendente il cui versamento viene, per legge, differito.

Il TFR è pari al 6.91% della RAL del dipendente. Si noti che il TFR _non_ è compreso nella RAL ed è interamente a carico del datore di lavoro (ossia, non viene trattenuto dalla retribuzione lorda).

Il lavoratore, all'inizio di ogni nuovo rapporto lavorativo, deve scegliere la destinazione del proprio TFR:

1. **TFR "in azienda"**
    * Per le aziende sotto i 50 dipendenti, il TFR è accantonato dal datore di lavoro e resta sui conti correnti dell'azienda.
    * Per le aziende sopra i 50 dipendenti, il TFR è versato dal datore di lavoro nel [Fondo di tesoreria INPS](https://www.wikilabour.it/dizionario/retribuzione/fondo-di-tesoreria-inps/).
    * In ogni caso, il TFR accumulato è liquidato (e tassato) integralmente alla cessazione del rapporto di lavoro, per qualunque ragione (dimissioni volontarie, pensionamento, licenziamento, morte, ...)
2. **TFR nel fondo pensione**: il TFR è periodicamente versato in un fondo pensione scelto dal lavoratore stesso, e investito in titoli negoziabili sui mercati finanziari internazionali. L'asset allocation del portafoglio di investimento è determinata dal comparto scelto dal lavoratore.

Nel corso del rapporto di lavoro, il lavoratore può modificare la propria scelta, ma soltanto in una direzione: **una volta destinato il proprio TFR ad un fondo pensione, non si può più tornare indietro al TFR in azienda**.
Se il TFR accantonato nel passato è nelle disponibilità dell'azienda, è possibile chiedere al datore di lavoro di versarlo al fondo pensione. Al contrario, se il TFR è nel fondo di tesoreria INPS, non è possibile versare il TFR già accantonato in un fondo pensione.

### TFR in azienda

Nel caso in cui il lavoratore decida di mantenere il TFR "in azienda", il datore di lavoro provvede ad accantonare le quote mensili di TFR.

Per le aziende con più di 50 dipendenti, il datore di lavoro è obbligato a versare il TFR nel [Fondo di tesoreria dell'INPS](https://www.wikilabour.it/dizionario/retribuzione/fondo-di-tesoreria-inps/).

Il TFR così accantonato si rivaluta secondo un tasso di interesse annuo pari a:

{{% center %}}
**1.5% + 0.75 × inflazione**
{{% /center %}}

Risolvendo la semplice disequazione:
$$1.5 + 0.75 x \ge x$$

Si deduce che la rivalutazione del TFR compensa l'inflazione se al di sotto del 6%, mentre erode il capitale in termini reali sopra tale soglia.

**Il TFR "in azienda" è sempre liquidato al lavoratore (e tassato) integralmente alla cessazione del rapporto di lavoro**, per qualunque ragione (dimissioni volontarie, pensionamento, licenziamento, morte, ...).

In [casi particolari](https://www.wikilabour.it/dizionario/retribuzione/tfr-trattamento-di-fine-rapporto-anticipo/), il lavoratore può chiedere un **anticipo** sul TFR. 

Alla liquidazione, il TFR non viene tassato ad aliquota marginale IRPEF (altrimenti sarebbe un massacro), ma secondo [uno schema di tassazione assai complesso](https://www.wikilabour.it/dizionario/retribuzione/tfr-trattamento-di-fine-rapporto-tassazione/) che tiene in considerazione le aliquote medie degli ultimi 5 anni di rapporto lavorativo.

### TFR nel fondo pensione

Alternativamente, il lavoratore può destinare il proprio TFR ad un fondo pensione a propria scelta.
Il fondo pensione investirà il capitale versato dall'iscritto — che comprende il TFR, i contributi volontari, ed eventuali contributi del datore di lavoro — sui mercati finanziari, rispettando una determinata _asset allocation_, a seconda della propensione al rischio dell'iscritto.

Oltre al fondo pensione, infatti, il lavoratore sceglierà in quale **comparto** investire. I fondi pensione offrono tipicamente questi comparti:
* **Comparto "prudente"**, consistente in un portafoglio di titoli obbligazionari a breve scadenza e a bassa volatilità, pensato per i lavoratori anziani, più prossimi alla pensione.
* **Comparto "aggressivo"**, con una più elevata quota azionaria e una maggiore volatilità, pensato per i lavoratori giovani con un orizzonte di investimento lungo (almeno 20 anni).
* **Comparto "garantito"**, che garantisce una performance almeno pari alla rivalutazione del TFR in azienda.

Il datore di lavoro si preoccuperà di versare il TFR periodicamente (ad esempio, trimestralmente) al fondo pensione.
Il fondo pensione investirà automaticamente tutti i fondi ricevuti nel comparto scelto.

In caso di cessazione del rapporto di lavoro, al lavoratore non sarà corrisposta alcuna somma: infatti tutto il capitale resta investito nel fondo fino al pensionamento dell'iscritto, o ad un riscatto anticipato.

### TFR in azienda vs. fondo pensione

Fondo pensione in azienda:

* **Pro**: è liquidato in ogni caso al termine del rapporto di lavoro, costituendo un "cuscinetto" di liquidità che può aiutare il lavoratore a sostenersi durante i periodi di disoccupazione.
* **Pro**: la rivalutazione del capitale è certa e prevedibile, e difende il TFR dall'inflazione per valori di inflazione inferiori al 6%.
* **Contro**: per le aziende sotto i 50 dipendenti, il TFR è nelle mani del datore di lavoro. In caso di insolvenza, il lavoratore potrebbe vedersi liquidare il TFR in ritardo.
* **Contro**: il TFR è liquidato e tassato alla cessazione di ogni rapporto di lavoro. Questo priva il lavoratore del beneficio dell'[interesse composto](https://it.wikipedia.org/wiki/Tasso_d%27interesse#Interesse_composto) sulla rivalutazione, in quanto l'importo versato in tasse non genererà alcun rendimento futuro.
* **Contro**: il rendimento del TFR è generalmente inferiore a quello medio ottenibile investendo una somma equivalente sui mercati finanziari (assumendo un portafoglio efficiente di azioni e obbligazioni) nel lungo periodo.
* **Contro**: se il TFR resta in azienda (e non alla tesoreria INPS), il lavoratore non può verificare autonomamente la consistenza del capitale accumulato.

Fondo pensione:

* **Pro**: le quote di TFR sono sempre investite (insieme agli altri contributi versati) nel fondo, godendo dei benefici dell'interesse composto fino al momento del prelievo. La tassazione avviene soltanto nel momento in cui i fondi sono prelevati e non viene forzata ad ogni cambio di lavoro.
* **Pro**: i rendimenti finanziari del TFR nel fondo pensione sono di gran lunga superiori alla rivalutazione del TFR "in azienda".
* **Pro**: in qualsiasi momento il lavoratore può verificare il capitale investito nel fondo.
* **Pro**: in alcuni casi, versando il TFR nel fondo pensione, è possibile usufruire di un contributo aggiuntivo da parte del datore di lavoro.
* **Contro**: vi sono importanti vincoli sul prelievo anticipato del capitale investito.
* **Contro**: non è possibile farsi erogare l'intero capitale in un'unica soluzione al pensionamento, tranne per importi esigui (approfondiremo sotto).
* **Contro**: in caso di disoccupazione, al lavoratore non viene liquidato il TFR, che resta invece investito nel fondo. Dovrà dunque  aumentare le proprie riserve liquide private per affrontare tali situazioni.

# Fondi pensione: informazioni generali

Il patrimonio dei fondi pensione è autonomo e separato da quello del gestore (ad esempio, una banca). In caso di fallimento del gestore, il patrimonio del fondo non può essere aggredito dai creditori.

La posizione dell'iscritto nel fondo pensione [non è pignorabile o sequestrabile](https://www.sonoprevidente.it/news/notizie/glossario-welfare-intangibilita-fondi-pensione), almeno finché il patrimonio non viene riscattato.

Tutti i fondi pensione italiani sono vigilati dalla [COVIP](https://www.covip.it/) (commissione di vigilanza sui fondi pensione).

L'elenco completo di tutti i fondi pensione per tipologia è disponibile sul [sito della COVIP](https://www.covip.it/la-covip-e-la-sua-attivita/albo-fondi-pensione/elenco-fondi-albo).

# I tipi di fondo pensione

Nel mercato italiano, sono offerti tre tipi di fondo pensione: i **fondi pensione negoziali**, i **fondi pensione aperti**, e i **Piani Individuali Pensionistici (PIP)**.

## Fondi pensione negoziali

I fondi pensione complementari sono istituiti dai rappresentanti dei lavoratori (sindacati) e dei datori di lavoro di un determinato settore.

L'iscrizione ai fondi negoziali è limitata ai soli lavoratori dipendenti sottoposti al CCNL ([_contratto collettivo nazionale di lavoro_](https://www.wikilabour.it/dizionario/accordi-collettivi/contratto-collettivo-ccnl/)) di quel settore.
Ad esempio, i lavoratori con CCNL metalmeccanico possono iscriversi al [Fondo pensione Cometa](https://www.cometafondo.it/), e a nessun altro fondo negoziale. Possono sempre iscriversi ad un qualsiasi fondo pensione aperto o PIP.

Al contrario dei fondi gestiti da enti privati, la [governance](https://www.covip.it/sites/default/files/fondipensionenegoziali_0.pdf) dei fondi pensioni negoziali è composta da rappresentanti dei lavoratori e delle imprese.

### Il contributo del datore di lavoro

Gli accordi di settore possono prevedere un **contributo obbligatorio del datore di lavoro** a favore dei lavoratori iscritti al fondo negoziale. Tale contributo può essere condizionato al versamento di un contributo minimo da parte del datore di lavoro.

Ad esempio, nel fondo Cometa dei metalmeccanici è previsto [un contributo da parte del datore di lavoro](https://www.cometafondo.it/site/informazioni/contribuzione):

* _se_ il lavoratore conferisce a Cometa:
  * il proprio TFR, e
  * un contributo addizionale pari all'1.2% della propria retribuzione minima contrattuale (da CCNL)
* _allora_ il datore di lavoro è obbligato a contribuire un ulteriore 2% nel fondo (sempre calcolato sul minimo contrattuale)

Gli iscritti ai fondi pensione aperti o ai PIP non beneficiano di tale contribuzione obbligatoria.
Il datore di lavoro può comunque scegliere di contribuire volontariamente, a titolo di benefit, al risparmio previdenziale dei propri lavoratori.

## Fondi pensione aperti

I fondi pensione aperti sono istituiti da banche, società di gestione del risparmio, imprese d'investimento e di assicurazioni.
Il patrimonio del fondo è separato da quello del gestore e non può essere aggredito dai creditori in caso di fallimento.

L'adesione ai fondi pensione aperta è possibile a tutti, anche a chi non svolge alcuna attività lavorativa.

## PIP

I Piani Individuali Pensionistici (PIP) sono forme pensionistiche individuali realizzate attraverso contratti di assicurazione sulla vita ([COVIP](https://www.covip.it/per-il-cittadino/educazione-previdenziale/glossario/pip)). Sono istituiti da imprese assicurative

È possibile aderire ai PIP solo individualmente.

# Adesione al fondo pensione

L'adesione a un fondo pensione può avvenire con diverse modalità.

* **Adesione individuale**: l'aderente aderisce personalmente a un fondo pensione aperto o ad un PIP al di fuori delle previsioni del proprio contratto di lavoro. L'adesione individuale non è mai prevista per i fondi negoziali.
* **Adesione collettiva**: il lavoratore è iscritto al fondo pensione secondo gli accordi collettivi del proprio settore o della propria azienda, che individuano il fondo pensione (aperto o chiuso) a cui aderire. Può essere previsto un contributo addizionale del datore di lavoro. L'adesione collettiva non è mai possibile per i PIP.
* **Adesione tacita**: se previsto dal CCNL o dall'accordo aziendale, i lavoratori che non hanno espresso alcuna scelta sulla destinazione del TFR sono automaticamente iscritti a un fondo pensione (aperto o chiuso, ma non PIP) individuato dallo stesso accordo.

In caso di adesione individuale, **non è obbligatorio scegliere di conferire il TFR nel fondo pensione**.
È possibile ad esempio:

1. Mantenere il TFR "in azienda" e versare nel fondo pensione unicamente i contributi volontari.
2. Versare il TFR in un fondo pensione (tipicamente un fondo negoziale, per godere del contributo del datore di lavoro) e versare invece i contributi volontari in un secondo fondo pensione (più desiderabile sotto il profilo dei rendimenti).

In caso di adesione tacita o collettiva, è invece previsto il versamento nel TFR nel fondo.

# Fase di accumulo

# Investimenti, allocazione, rendimenti

# Rendita e prelievi

# Fiscalità

# Conclusioni

# Risorse

* [r/ItaliaPersonalFinance: wiki](https://www.reddit.com/r/ItaliaPersonalFinance/wiki/index#wiki_strumenti_previdenziali.3A_pensioni)
* [ProPensione: guida pensione](https://www.propensione.it/guida-pensione/)
* [Guida introduttiva alla previdenza complementare — COVIP](https://www.covip.it/sites/default/files/guidaintroduttivaallaprevidenzacomplementare.pdf)
* [Strumenti previdenziali — quellocheconta.gov.it, il portale dell'educazione finanziaria](http://www.quellocheconta.gov.it/it/strumenti/previdenziali/)
